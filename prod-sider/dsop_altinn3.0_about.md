---
title: "Altinn 3.0"
slug: "dsop_altinn3.0_about"
id: "dsop_altinn3.0_about"
keywords: ["sample"]
---

# Modernisering av Altinn-plattformen

*NB! Denne dokumentasjonssiden oppdateres jevnlig basert på informasjon fra Skatteetaten og Digitaliseringsdirektoratet sine nettsider og er spisset til tjenester i DSOP. Vi anbefaler alle finansforetak å holde seg oppdatert gjennom etatenes dokumentasjon og forberede seg på kommende endringer. Det kan forekomme flere endringer enn de som er listet under.*

## Hva er Altinn 3?
Teknologien som dagens Altinn 2-plattform er bygget på er utdatert og medfører økt sårbarhet for sikkerhetsangrep samtidig som den begrenser videreutvikling av digitale tjenester. For å imøtekomme fremtidens behov for mer fleksible, sikre og effektive løsninger, vil Altinn 2 bli sanert i juni 2026 og erstattet av Altinn 3 - en moderne, skybasert plattform designet for å håndtere både dagens og morgendagens krav til digital samhandling.

Overgangen til Altinn 3 skjer i tett samarbeid med Skatteetatens modernisering av sin egen tjenesteplattform. Dette gir Skatteetaten økt fleksibilitet til å raskere tilpasse seg endrede brukerbehov og utvikle nye tjenester. Skatteetaten vil reetablere sine tjenester direkte på skatteetaten.no, men samtidig dra nytte av fellesfunksjonalitet i Altinn. Dette inkluderer blant annet autentisering via Maskinporten, avansert tilgangsstyring gjennom autorisasjon og tilgangspakker, samt en samordnet og brukervennlig arbeidsflate via Dialogporten.

Moderniseringen vil påvirke både Altinn og Skatteetaten, som samarbeider tett for å sikre en smidig overgang. Endringene vil ha innvirkning på flere DSOP-tjenester, ettersom disse er avhengige av felleskomponenter levert av Digitaliseringsdirektoratet og bruker Skatteetaten som sentral datakilde for flere tjenester.

Vi oppfordrer alle finansforetak og andre berørte aktører til å sette seg grundig inn i dokumentasjonen og starte forberedelsene til overgangen i god tid.

**Mer informasjon om modernisering av Altinn:**

Digitaliseringsdirektoratet: [Modernisering av Altinn](https://samarbeid.digdir.no/altinn/modernisering-av-altinn/2331)

Digitaliseringsdirektoratet: [Forskjeller mellom Altinn 2 og Altinn 3](https://docs.altinn.studio/nb/correspondence/transition/differences/)

Skatteetaten:[Tjenester kommer i nye utgaver, og vil ta i bruk moderniserte Altinn 3-løsninger](https://www.skatteetaten.no/bedrift-og-organisasjon/reetableringaltinn/)

## Endringer som kommer i forbindelse med Altinn 3
*Tidligere Altinn-roller erstattes av tilgangspakker:* Dagens rollebaserte tilgangsstyring erstattes med mer fleksible og spesifikke tilgangspakker. Dette gir bedre kontroll over hvilke rettigheter en bruker eller et system får, og forenkler administrasjonen av tilganger.

*Ny samtykkeløsning:* En modernisert samtykkeløsning innføres. Det avventes mer informasjon om endringer som kommer.

*Dialogporten:* En ny, mer brukervennlig arbeidsflate introduseres via Dialogporten. Dette vil samle dialoger, oppgaver og meldinger på ett sted, noe som gir en mer helhetlig og effektiv samhandlingsplattform for både virksomheter og enkeltpersoner.

*Ny innboks/arbeidsflate:* Felles sluttbrukerløsning på altinn.no som leser dialoger og meldinger fra Dialogporten og tilgjengeliggjør innholdet. Erstatter dagens Altinn innboks og arkiv.

*Systembruker i samhandling med Maskinporten:* Systembrukere får en mer strømlinjeformet integrasjon gjennom Maskinporten, som sikrer trygg autentisering og autorisasjon ved system-til-system-kommunikasjon, med bedre sikkerhet og enklere administrasjon av API-tilganger.

